24 OVIDII FASTORUM

Carpere dicuntur lactentia viscera rostris,
Et plenum poto sanguine guttur habent.
Est illis strigibus nomen. sed nominis huius
Causa, quod horrendum stridere nocte solent. 140
Sive igitur nascuntur aves, seu carmine fiunt,
Naeniaque in volucres Marsa figurat anus:
In thalamos venere Procae. Proca natus in illis
Praeda recens avium quinque diebus erat:
Pectoraque exsorbent avidis infantia linguis: 145
At puer infelix vagit opemque petit.
Territa voce sui nutrix accurrit alumni,
Et rigido sectas invenit ungue genas.
Quid faceret? color oris erat, qui frondibus olim
Esse solet seris, quas nova laesit hiems. 150
Pervenit ad Granen, et rem docet. Illa ‘Timorem
‘Ponet tuus sospes' dixit ‘alumnus erit.'
Venerat ad cunas. flebant materque paterque:
‘Sistite vos lacrimas, ipsa medebor!’ ait.
Protinus arbutea postes ter in ordine tangit 155
Fronde, ter arbutea limina fronde notat:
Spargit aquis aditus—et aquae medicamen habebant—
Extaque de porca cruda bimenstre tenet.
Atque ita ‘Noctis aves, extis puerilibus' inquit
‘Parcite pro parvo victima parva cadit. 160
‘Cor pro corde, precor, pro fibris sumite fibras.
‘ Hanc animam vobis pro meliore damus!
Sic ubi libavit, prosecta sub aethere ponit,
Quique assint sacris, respicere illa vetat.
Virgaque Ianalis de spina ponitur alba, 165
Qua lumen thalamis parva fenestra dabat.
Post illud nec aves cunas violasse feruntur,
Et rediit, puero, qui fuit ante, color.

